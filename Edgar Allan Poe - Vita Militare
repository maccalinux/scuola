Non essendo in grado di mantenersi, il 27 maggio 1827 Poe si arruolò nello United States Army come soldato semplice, facendosi conoscere con il nome di "Edgar A. Perry" e
dichiarando di avere 22 anni malgrado fosse soltanto diciottenne.Inizialmente prestò servizio presso Fort Independence, nel porto di Boston, con una paga di cinque dollari al
mese. Nello stesso anno, pubblicò il suo primo libro, una raccolta di 40 pagine di poesia, Tamerlano e altre poesie, che portò la firma di "un bostoniano". Vennero stampate solo 
50 copie e il libro non ricevette praticamente alcuna attenzione. Il reggimento di Poe fu inviato a Fort Moultrie a Charleston, Carolina del Sud e, l'8 novembre 1827, viaggiò
sulla nave brigantino Waltham. Poe venne promosso a "artificer", uno specialista arruolato con il compito di preparare le granate per l'artiglieria, ruolo per cui vide la sua
paga raddoppiarsi. Dopo aver prestato servizio come artificer per due anni, raggiungendo il grado di Sergente Maggiore dell'artiglieria (il grado più alto che un sottufficiale
può raggiungere), Poe cercò di porre fine al suo periodo di arruolamento. Rivelò al suo comandante, il tenente Howard, il suo vero nome e la sua situazione. Howard avrebbe
allora acconsentito a congedare Poe a patto che si fosse riconciliato con John Allan. Tuttavia, nonostante le diverse suppliche, Allan ignorò Poe, non informandolo nemmeno 
della malattia di sua madre adottiva. Frances Allan morì il 28 febbraio 1829 e Poe riuscì a fare visita alla sua tomba soltanto il giorno successivo alla sua tumulazione.
Forse addolcito dalla morte della moglie, John Allan accettò di aiutare il giovane Poe ad essere congedato per tentare di essere ammesso 
alla United States Military Academy di West Point.

Il 15 aprile 1829, Poe finalmente lasciò l'esercito. Prima di entrare a West Point, Poe trascorse un breve periodo a Baltimora per stare con la zia vedova Maria Clemm, 
sua figlia Virginia Eliza Clemm (cugina di primo grado di Poe), suo fratello Henry e la nonna invalida Elizabeth Cairnes Poe. Frattanto, Poe pubblicò, nello stesso anno, 
il suo secondo libro, Al Aaraaf, Tamerlano e Poesie Minori.

Il 1º luglio 1830 si iscrisse come cadetto all'accademia militare di West Point;[34] pochi mesi dopo, ad ottobre, John Allan sposò in seconde nozze Louisa Patterson.
Il matrimonio e i litigi tra Poe e i figli naturali di Allan portarono il padre adottivo a rinnegare Poe e quest'ultimo decise di lasciare West Point andando volontariamente
incontro alla corte marziale. L'8 febbraio 1831, fu infatti processato per negligenza grave e disobbedienza ad un ordine per aver rifiutato di partecipare alla formazione,
all'educazione e ai riti religiosi. Poe deliberatamente non si dichiarò colpevole in modo da essere espulso, sapendo che sarebbe stato giudicato colpevole.

Nel 1831, dunque, partì per New York, dove pubblicò un terzo volume di poesie, intitolato semplicemente Poems. Il libro fu finanziato grazie all'aiuto dei suoi 
compagni cadetti di West Point, molti dei quali donarono 75 centesimi alla causa, raccogliendo un totale di 170 dollari. Essi si aspettavano versi simili a quelli 
satirici che Poe aveva scritto sui propri comandanti. Stampato da Elam Bliss di New York, fu etichettato come "Second Edition" e comprendeva una dedica:
"Questo volume è rispettosamente dedicato al corpo dei cadetti degli Stati Uniti." Nel libro vennero ristampati i lunghi poemi "Tamerlano" e "Al Aaraaf", ma ne facevano
parte anche sei poesie inedite, tra cui le prime versioni di "A Elena", "Israfel" e "La Città del mare". A marzo dello stesso anno, fece ritorno a Baltimora da sua zia,
suo fratello e suo cugino. Il fratello maggiore Henry, in cattiva salute in parte a causa di problemi di alcolismo, morì il 1º agosto.
